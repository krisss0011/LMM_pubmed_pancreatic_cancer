1. Magy Seb. 2022 Jun 20;75(2):182-184. doi: 10.1556/1046.2022.20014. Print 2022 
Jun 20.

Hasnyálmirigy-sebészet.

Farkas G(1), Leindler L(1), Márton J(1), Farkas G(1).

Author information:
(1)Szegedi Tudományegyetem Szent-Györgyi Albert Orvostudományi Kar, Sebészeti 
Klinika, Szeged, Magyarország (tanszékvezető: Prof. Dr. Lázár György).

Publisher: Közleményünk célja bemutatni az új sebészi technikát és módszereket, 
amelyeket 1986 óta alkalmazunk az inficiálódott necrotizáló pancreatitis, 
a krónikus pancratitis gyógyításakor, illetve a szigetsejt-transzplantáció 
alkalmával. Az inficiálódott necrotizáló pancreatitis (INP) az akut pancreatitis 
legsúlyosabb formája, amely az esetek többségében felelős a pancreatitishez 
kapcsolódó morbiditásért és magas halálozásért. 1986 óta 224 beteget 
gyógyítottunk INP miatt. A sebészi terápia magában foglalta a kiterjesztett 
necrosectomiát, a többszörös drenázst, amely biztosította a folyamatos öblítést. 
A sebészi beavatkozást követően supportiv kezelést alkalmaztunk. A globális 
kórházi mortalitás 7,7% volt. Tapasztalataink szerint, az INP komplex terápiája, 
amely magában foglalja az adequat sebészi beavatkozást, a folyamatos, hosszan 
tartó, többszörös öblítést és a supportiv kezelést, biztosíthatja a sikeres 
gyógyítást. A krónikus pancreatitisben szenvedő betegek egyharmadában az 
inflammatoricus folyamat a pancreasfej gyulladásos tumorát idézi elő, amely 
a vezetékrendszerek obstructioját, alkalmasint a duodenum kompresszióját idézi 
elő, fájdalmat és fogyást okozva. Minthogy egy benignus elváltozással állunk 
szemben, egy biztonságos szervmegtartó pancreasfej-resectiót (OPPHR) dolgoztunk 
ki, amely magában foglalja a pancreasfejben kialakult gyulladásos tumor széles 
resectióját, anélkül, hogy a pancreast a v. portae felett izolálnánk, illetve 
átvágnánk. Napjainkig 196 esetben végeztünk szervmegtartó pancreasfej-resectiót 
mortalitás nélkül. A műtét után a betegek életminősége 89%-ban javult. A 10 éves 
klinikai megfigyelés és a prospektiv randomizált összehasonlító vizsgálat 
egyértelműen alátámasztotta, hogy az OPPHR-műtét egy biztonságos és hatásos 
beavatkozás, amely hosszú távon javítja a betegek életminőségét. A distalis 
pancreas resectio leggyakoribb szövődménye a pancreas fistula, amelynek 
kivédésére számos műtéti megoldást alkalmaznak, változó sikerrel. Az irodalmi 
adatok alapján a fistula kialakulása 6–30% -ra tehető distalis resectio után. 
Műtéti gyakorlatunkban 1994-ben alkalmaztuk először a pancreas resectios 
felszínének zárására a Premium PolysorbR (abszorbeálodó laktomer) kapocssort. 
Napjainkig e módszert 187 distalis resectiós műtétnél alkalmaztuk. 
A postoperativ időszakban két esetben jelentkezett pancreas fistula, amelyek 
konzervatív kezelésre szanálódtak. Így a postoperativ fistula incidenciája 0,9% 
volt. A hasnyálmirigy-szigetsejt beültetésének egyik potenciális és egyben 
ígéretes forrása az embrionális hasnyálmirigy. Az embrionális pancreas endokrin 
szövet tartama csaknem 90%. Az izolált szigetek megfelelő feltételek mellett 
hosszabb ideig mesterséges körülmények között tenyészthetők, és ez alatt 
jelentős mértékű sejtosztódás, illetve differenciálódás jön létre. Előnynek 
tekinthető, hogy a tenyésztett szövetkultúra mélyfagyasztásos tárolása is 
megoldott, mely ún. szövetbank kialakítását teszi lehetővé. Az első embrionális 
szigetsejt klinikai transzplantációnk 1982-ben történt. Az ezt követő 25 
esetben, köztük egy kombinált vese- és szigetsejt-beültetés, bár 
inzulinmentességet nem sikerül elérni, de az inzulinszükséglet szignifikáns 
csökkenése mellett, a cukoranyagcsere normalizálódott, és az 5–10 évig működő 
szigetsejtapparátus hatására a még nem visszafordíthatatlan másodlagos 
diabeteszes szövődmények (retinopathia, nephropathia, neuropathia) progressziója 
megállt, sőt az esetek egy részében javulást is eredményezett.

DOI: 10.1556/1046.2022.20014
PMID: 36826795 [Indexed for MEDLINE]